# 33

cosa fummo  
se non due cammini  
intrecciati in terra straniera  
se non due ruscelli giovani  
geologie attraversate di nascosto alla luce  
poi gettati sopra la terra, insieme?

denunciati senza preavviso al sole  
stupore liquido nel colmo del giorno  
di specchiarci l'un l'altro  
nel corso gemello  
ribellione a scoprire  
ancora due solchi disgiunti

cosa fummo  
se non due uccelli giovani  
sporchi ancora di madre?  
ali da provare e una spezzata di volo  
a beccarci di gusto crudele  
a tagliarci l'un l'altro ogni guizzo di fuga

cosa fummo  
se non due ragazzi giovani  
il tempo scoperto d'un tratto  
mesi da correre d'un fiato  
il mondo rifatto nuovo e nostro?

e non volerne più sapere  
o non ancora  
di anni diversi e più vili  
da soli
