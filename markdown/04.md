# iv

come di capriolo già svegliato  
(che al mattino sa scrollarsi di dosso  
quanto di notturna rugiada gli si sia impigliata)  
sfregarsi in fretta il desiderio  
apprendendolo alla scorza di un pioppo

così non mi si appanna di struggimenti  
sùbiti lo sguardo per strada  
né mi sgretola un culo che passa la lealtà  
di buona bestia e chiusa

il capriolo che non vuol gravarsi di voglia  
quanto è lungo il giorno  
s'abbevera in fretta alla polla torbida  
pure se non lo trae la sete  
che non gliene salga più tardi l'assillo

e comunque anche nell’acqua sporca  
non resta sempre preso un po' di sole?
