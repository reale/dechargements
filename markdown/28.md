# xxviii

scivolo in cedimenti troppo noti  
perché mi facciano più tremare  
e preferisco acconsentire  
al veleno sottile delle giornate

meglio imparare dolcemente  
meglio lasciarsi cadere piano  
issare il vessillo della resa  
scendere a patti con tagliole incustodite

ma non so che pensare  
poiché so che così mi lascio scorrere tra le dita  
l'urgenza della mia scrittura  
e l'impossibilità di tacere
