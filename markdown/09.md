# ix

io non so più densa  
intensità di senso  
non dignità maggiore  
che in questo tuo fermarmi

nel gesto che dice la lotta  
ti ritrai ti concedi  
cedendo al desiderio  
a lui soltanto cedi terreno  
non a me d'un tratto spettatore

vuoi forse proteggermi?  
sottrarmi al pericolo  
di quale disfatta  
di giudiziosi propositi?  
temo sia tardi alquanto  
per questo

ma lascia che mi lasci guidare  
dalla maestà del tuo gesto  
e in esso appaghi e non appaghi  
il mio desiderio

lascia che vi scopra la gioia  
di stare nelle tue mani  
compiutamente
